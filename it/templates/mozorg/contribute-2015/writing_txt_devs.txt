Ciao,
per prima cosa desideriamo ringraziarti per averci contattato e per l’interesse dimostrato per MDN, il progetto Mozilla dedicato alla scrittura di documentazione sulle tecnologie dell’open Web.

Siamo costantemente alla ricerca di volontari per portare avanti la nostra missione, se invece sei interessato a lavorare per Mozilla ti consigliamo di consultare la pagina http://careers.mozilla.org/en-US/ per un elenco delle posizioni aperte.

La comunità italiana di Mozilla – http://www.mozillaitalia.org – si occupa principalmente di supporto e localizzazione, mentre per alcuni settori specifici (sviluppo, istruzione, ecc.) è indispensabile riuscire a comunicare direttamente in lingua inglese con i relativi coordinatori. Nel limite delle nostre possibilità possiamo cercare comunque di aiutarti, se hai dei dubbi o vuoi chiedere dei chiarimenti iscriviti al nostro forum: http://forum.mozillaitalia.org

La missione di MDN è molto semplice: mettere a disposizione degli sviluppatori che utilizzano o creano tecnologie web una documentazione completa, accurata e utile. Non conta che queste funzioni siano supportate dai prodotti Mozilla: se esiste una tecnologia aperta sul Web noi vogliamo documentarla.

Il nostro motto è “Documentazione scritta da sviluppatori per sviluppatori”.

Ti piace programmare? Ti piace scrivere? Ti piacciono entrambe le cose? Sei un veterano della programmazione web con anni di esperienza sulle spalle o sei un programmatore alle prime armi? Indipendentemente dalle tue attitudini o dal tuo livello di esperienza potrai renderti utile su MDN. Abbiamo bisogno di aiuto per la scrittura di documentazione, l’aggiornamento e la localizzazione, la creazione di codice di esempio e molto altro ancora.

Per sapere come creare un account, scegliere un’attività e iniziare a collaborare a MDN consulta la pagina https://developer.mozilla.org/en-US/docs/MDN/Getting_started

Saluti,
il team di Mozilla Italia
